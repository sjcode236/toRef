
https://carmelchurch.in/mcc/%E0%B4%AA%E0%B4%B0%E0%B4%BF%E0%B4%B6%E0%B5%81%E0%B4%A6%E0%B5%8D%E0%B4%A7_%E0%B4%9C%E0%B4%AA%E0%B4%AE%E0%B4%BE%E0%B4%B2#cross     
പിതാവിന്‍റെയും പുത്രന്‍റെയും പരിശുദ്ധാത്മാവിന്‍റെയും നാമത്തില്‍. ആമ്മേന്‍. 

പ്രാരംഭ പ്രാര്‍ത്ഥന:   
അളവില്ലാത്ത സകല നന്‍മസ്വരൂപനായിരിക്കുന്ന സര്‍വ്വേശ്വരാ, കര്‍ത്താവേ, എളിയവരും നന്ദിയറ്റ പാപികളുമായ ഞങ്ങള്‍ നിസ്സീമ പ്രതാപവാനായ അങ്ങേ സന്നിധിയില്‍ പ്രാര്‍ത്ഥിക്കുവാന്‍ അയോഗ്യരാകുന്നു. എങ്കിലും അങ്ങേ അനന്തമായ ദയയില്‍ ശരണപ്പെട്ടുകൊണ്ട് പരിശുദ്ധ ദൈവമാതാവിന്‍റെ സ്തുതിക്കായി ജപമാലയര്‍പ്പിക്കുവാന്‍ ഞങ്ങള്‍ ആഗ്രഹിക്കുന്നു. ഈ അര്‍പ്പണം ഭക്തിയോടും ശ്രദ്ധയോടും കൂടി ചെയ്യുന്നതിനു കര്‍ത്താവെ ഞങ്ങളെ സഹായിക്കണമെ.   

വിശ്വാസപ്രമാണം   , 1. സ്വര്‍ഗ്ഗസ്ഥനായ.......     
പിതാവായ ദൈവത്തിന്‍റെ മകളായിരിക്കുന്ന പരിശുദ്ധമറിയമേ, ഞങ്ങളില്‍ ദൈവവിശ്വാസമെന്ന പുണ്യമുണ്ടായി ഫലം ചെയ്യുന്നതിനു അങ്ങേ തിരുക്കുമാരനോടപേക്ഷിക്കണമെ.  1 നന്‍മ.     

പുത്രനായ ദൈവത്തിന്‍റെ  മാതാവായിരിക്കുന്ന പരിശുദ്ധ മറിയമേ, ഞങ്ങളില്‍ ദൈവശരണമെന്ന പുണ്യമുണ്ടായി വളരുന്നതിന് അങ്ങേ തിരുക്കുമാരനോടപേക്ഷിക്കണമെ.   1 നന്‍മ.  

പരിശുദ്ധാത്മാവായ ദൈവത്തിന് ഏറ്റവും പ്രിയമുള്ള പരിശുദ്ധമറിയമേ, ഞങ്ങളില്‍ ദൈവസ്നേഹമെന്ന പുണ്യമുണ്ടായി വര്‍ദ്ധിക്കുന്നതിന് അങ്ങേ തിരുക്കുമാരനോട് അപേക്ഷിക്കണമെ.   1 നന്‍മ.    

സന്തോഷരഹസ്യങ്ങള്‍ (ഞായര്‍, ബുധന്‍) :-        
1- പരിശുദ്ധ ദൈവമാതാവ് ഗര്‍ഭം ധരിച്ച്, ഈശോമിശിഹായെ പ്രസവിക്കുമെന്ന മംഗളവാര്‍ത്ത ഗബ്രിയേല്‍ മാലാഖ ദൈവകല്പനയാല്‍ അറിയിച്ചുവെന്നു ധ്യാനിക്കുക.     
2- എലിസബത്ത് ഗര്‍ഭിണിയായ വിവരം കേട്ടപ്പോള്‍ പരിശുദ്ധ ദൈവമാതാവ് ആ പുണ്യവതിയെ ചെന്നു കണ്ട് മൂന്നു മാസം വരെ അവള്‍ക്ക് ശുശ്രൂഷ ചെയ്തു എന്ന്‌ ധ്യാനിക്കുക.    
3- പരിശുദ്ധ ദൈവമാതാവ് തന്‍റെ ഉദരത്തില്‍ ഉത്ഭവിച്ച ദൈവകുമാരനെ പ്രസവിക്കാന്‍ കാലമായപ്പോള്‍ ബത്ലഹേം നഗരിയില്‍ പാതിരായ്ക്ക് പ്രസവിച്ച് ഒരു പുല്‍ത്തൊട്ടിയില്‍ കിടത്തി എന്നു ധ്യാനിക്കുക.    
4- പരിശുദ്ധ ദൈവമാതാവ് തന്‍റെ ശുദ്ധീകരണത്തിന്‍റെ നാള്‍ വന്നപ്പോള്‍ ഈശോമിശിഹായെ ദൈവാലയത്തില്‍ കൊണ്ടു ചെന്നു ദൈവത്തിന് കാഴ്ചവെച്ച് ശെമയോന്‍ എന്ന മഹാത്മാവിന്‍റെ കരങ്ങളില്‍ ഏല്‍പ്പിച്ചു എന്നു ധ്യാനിക്കുക.    
5- പരിശുദ്ധ ദൈവമാതാവ് തന്‍റെ ദിവ്യകുമാരനു പന്ത്രണ്ടു വയസ്സായിരിക്കെ മൂന്നു ദിവസം അവിടുത്തെ കാണാതെ അന്വേഷിച്ചിട്ടു മൂന്നാം നാള്‍ ദൈവാലയത്തില്‍ വച്ച് വേദശാസ്ത്രികളുമായി തര്‍ക്കിച്ചിരിക്കയില്‍ അവിടുത്തെ കണ്ടെത്തി എന്നു ധ്യാനിക്കുക. 


ജപമാല സമര്‍പ്പണം    
മുഖ്യദൂതനായ വിശുദ്ധ മിഖായേലേ, ദൈവദൂതന്‍മാരായ വിശുദ്ധ ഗബ്രിയേലേ, വിശുദ്ധ റഫായേലേ, ശ്ളീഹന്‍മാരായ വിശുദ്ധ പത്രോസേ, വിശുദ്ധ പൌലോസേ, വിശുദ്ധ യൌസേപ്പേ, വിശുദ്ധ തോമായേ, ഞങ്ങള്‍ വലിയ പാപികളാണെങ്കിലും ഞങ്ങള്‍ ജപിച്ച ഈ പ്രാര്‍ത്ഥന നിങ്ങളുടെ കീര്‍ത്തനങ്ങളോടു ഒന്നായി ചേര്‍ത്ത് പരിശുദ്ധ ദൈവമാതാവിന്‍റെ തൃപ്പാദത്തിങ്കല്‍ കാഴ്ച വയ്ക്കാന്‍ നിങ്ങളോടു ഞങ്ങള്‍ പ്രാര്‍ത്ഥിക്കുന്നു.    

ദൈവമാതാവിന്‍റെ ലുത്തിനിയ    

കര്‍ത്താവേ അനുഗ്രഹിക്കണമെ    
കര്‍ത്താവേ അനുഗ്രഹിക്കണമെ    
മിശിഹായെ അനുഗ്രഹിക്കണമെ    
മിശിഹായെ അനുഗ്രഹിക്കണമെ    
കര്‍ത്താവേ, അനുഗ്രഹിക്കണമെ    
കര്‍ത്താവെ അനുഗ്രഹിക്കണമെ    

മിശിഹായേ, ഞങ്ങളുടെ പ്രാര്‍ത്ഥന കേള്‍ക്കണമെ    
മിശിഹായേ, ഞങ്ങളുടെ പ്രാര്‍ത്ഥന കേള്‍ക്കണമെ    
മിശിഹായേ, ഞങ്ങളുടെ പ്രാര്‍ത്ഥന കൈക്കൊള്ളണമെ    
മിശിഹായേ, ഞങ്ങളുടെ പ്രാര്‍ത്ഥന കൈക്കൊള്ളണമെ    
സ്വര്‍ഗ്ഗസ്ഥനായ പിതാവായ ദൈവമേ,    
ഞങ്ങളെ അനുഗ്രഹിക്കണമെ    

ലോകരക്ഷകനായ ദൈവപുത്രാ    
പരിശുദ്ധാത്മാവായ ദൈവമേ      
ഏക ദൈവമായ പരിശുദ്ധ ത്രീത്വമേ   
പരിശുദ്ധ മറിയമേ, ഞങ്ങള്‍ക്കുവേണ്ടി അപേക്ഷിക്കണമെ   
ദൈവത്തിന്‍റെ പരിശുദ്ധ ജനനീ    
കന്യകകള്‍ക്കു മകുടമായ നിര്‍മ്മലകന്യകേ    
മിശിഹായുടെ മാതാവേ 
ഏറ്റവും നിര്‍മ്മലയായ മാതാവേ   
അത്യന്തവിരക്തയായ മാതാവേ    
കളങ്കമറ്റ മാതാവേ,       
കന്യാത്വത്തിന് ഭംഗംവരാത്ത മാതാവേ,    
അത്ഭുതത്തിന് വിഷയമായ മാതാവേ,    
സദുപദേശത്തിന്‍റെ മാതാവേ,   
സ്രഷ്ടാവിന്‍റെ മാതാവേ,   
രക്ഷകന്‍റെ മാതാവേ,   
ഏറ്റവും വിവേകമതിയായ കന്യകേ,   
കനിവുള്ള കന്യകേ,
ഏറ്റവും വിശ്വസ്തയായ കന്യകേ,   
വണക്കത്തിന് ഏറ്റം യോഗ്യയായ കന്യകേ,    
സ്തുതിക്ക് ഏറ്റം യോഗ്യയായ കന്യകേ,    
ഏറ്റം വല്ലഭയായ കന്യകേ,    
നീതിയുടെ ദര്‍പ്പണമേ,    
ദിവ്യജ്ഞാനത്തിന്‍റെ സിംഹാസനമേ,    
ഞങ്ങളുടെ ആനന്ദത്തിന്‍റെ കാരണമേ,    
ആദ്ധ്യാത്മിക പാത്രമേ,     
അത്ഭുതകരമായ ഭക്തിയുടെ പാത്രമേ,     
ദിവ്യരഹസ്യം നിറഞ്ഞിരിക്കുന്ന റോസാപുഷ്പമേ,    
ദാവീദിന്‍റെ കോട്ടയേ,    
നിര്‍മ്മല ദന്തംകൊണ്ടുള്ള കോട്ടയേ,    
സ്വര്‍ണ്ണാലയമേ,     
വാഗ്ദാനത്തിന്‍റെ പേടകമേ,    
സ്വര്‍ഗ്ഗത്തിന്‍റെ വാതിലേ,    
ഉഷഃകാല നക്ഷത്രമേ,    
രോഗികളുടെ ആരോഗ്യമേ,    
പാപികളുടെ സങ്കേതമേ,    
പീഡിതരുടെ ആശ്വാസമേ,    
ക്രിസ്ത്യാനികളുടെ സഹായമേ,     
മാലാഖമാരുടെ രാജ്ഞീ,    
പൂര്‍വ്വപിതാക്കന്‍മാരുടെ രാജ്ഞീ,     
ദീര്‍ഘദര്‍ശികളുടെ രാജ്ഞീ,    
ശ്ളീഹന്‍മാരുടെ രാജ്ഞീ,    
വേദസാക്ഷികളുടെ രാജ്ഞീ,    
വന്ദകരുടെ രാജ്ഞീ,     
കന്യകകളുടെ രാജ്ഞീ,   
സകലവിശുദ്ധന്‍മാരുടെയും രാജ്ഞീ,    
സ്വര്‍ഗ്ഗാരോപിതയായ രാജ്ഞീ,    
പരിശുദ്ധ ജപമാലയുടെ രാജ്ഞീ,    
തിരുസഭയുടെ രാജ്ഞീ,   
കര്‍മ്മലസഭയുടെ അലങ്കാരമായ രാജ്ഞീ,    
സമാധാനത്തിന്‍റെ രാജ്ഞീ,     

ലോകത്തിന്‍റെ പാപങ്ങള്‍ നീക്കുന്ന ദിവ്യകുഞ്ഞാടെ.    
കര്‍ത്താവേ, ഞങ്ങളുടെ പാപങ്ങള്‍ ക്ഷമിക്കണമേ.    
ലോകത്തിന്‍റെ പാപങ്ങള്‍ നീക്കുന്ന ദിവ്യകുഞ്ഞാടെ,    
കര്‍ത്താവേ, ഞങ്ങളുടെ പ്രാര്‍ത്ഥന കേള്‍ക്കണമെ    
ലോകത്തിന്‍റെ പാപങ്ങള്‍ നീക്കുന്ന ദിവ്യകുഞ്ഞാടെ,    
കര്‍ത്താവേ, ഞങ്ങളെ അനുഗ്രഹിക്കണമേ.    

സര്‍വ്വേശ്വരന്‍റെ പുണ്യപൂര്‍ണ്ണയായ മാതാവേ, ഇതാ ഞങ്ങള്‍ നിന്നില്‍ അഭയം തേടുന്നു. ഞങ്ങളുടെ അപേക്ഷകള്‍ ഉപേക്ഷിക്കരുതേ, ഭാഗ്യവതിയും അനുഗ്രഹീതയുമായ കന്യകാമാതാവേ, സകല ആപത്തുകളില്‍ നിന്നും എപ്പോഴും ഞങ്ങളെ കാത്തുകൊള്ളണമെ.    
പ്രാര്‍ത്ഥിക്കാം    
കര്‍ത്താവേ, പൂര്‍ണ്ണമനസ്സോടുകൂടെ സാഷ്ടാംഗം വീണുകിടക്കുന്ന ഈ കുടുംബത്തെ (സമൂഹത്തെ) തൃക്കണ്‍ പാര്‍ത്ത് നിത്യകന്യകയായ പരിശുദ്ധമറിയത്തിന്‍റെ അപേക്ഷയാല്‍ സകല ശത്രുക്കളുടേയും ഉപദ്രവങ്ങളില്‍ നിന്ന്‌ കൃപ ചെയ്തു രക്ഷിച്ചുകൊള്ളണമെ. ഈ അപേക്ഷകളൊക്കെയും ഞങ്ങളുടെ കര്‍ത്താവീശോമിശിഹായുടെ യോഗ്യതകളെക്കുറിച്ച് ഞങ്ങള്‍ക്ക് തന്നരുളേണമെ.  ആമ്മേന്‍!     
ഈശോമിശിഹായുടെ വാഗ്ദാനങ്ങള്‍ക്ക് ഞങ്ങള്‍ യോഗ്യരാകുവാന്‍,/    
സര്‍വ്വേശ്വരന്‍റെ പരിശുദ്ധ മാതാവേ, ഞങ്ങള്‍ക്കുവേണ്ടി അപേക്ഷിക്കണമെ.    
പ്രാര്‍ത്ഥിക്കാം     
സര്‍വ്വശക്തനും നിത്യനുമായ സര്‍വ്വേശ്വരാ, ഭാഗ്യവതിയായ മറിയത്തിന്‍റെ ആത്മാവും ശരീരവും പരിശുദ്ധാത്മാവിന്‍റെ അനുഗ്രഹത്താല്‍ അങ്ങേ ദിവ്യപുത്രന് യോഗ്യമായ പീഠമായിരിപ്പാന്‍ ആദിയില്‍ അങ്ങ് നിശ്ചയിച്ചുവല്ലോ. ഈ ദിവ്യമാതാവിനെ നിനച്ച് സന്തോഷിക്കുന്ന ഞങ്ങള്‍ ആ അമ്മയുടെ ശക്തിയുള്ള അപേക്ഷയാല്‍ ഈ ലോകത്തിലുള്ള സകല ആപത്തുകളിലും നിത്യമരണത്തിലും നിന്നും രക്ഷിക്കപ്പെടുവാന്‍ കൃപ ചെയ്യണമെ. ഈ അപേക്ഷകളൊക്കെയും ഞങ്ങളുടെ കര്‍ത്താവീശോമിശിഹായുടെ യോഗ്യതകളെക്കുറിച്ച് ഞങ്ങള്‍ക്ക് തന്നരുളേണമെ.  ആമ്മേന്‍.    

  




